# **ISTANBULAN 2026 – RESMİ COUNTER-STRIKE 2 TURNUVA KURALLARI**

### **1. Etkinlik Genel Bakış**
IstanbuLAN 2026, Counter-Strike 2 için düzenlenen, açık çevrimiçi elemeler ve İstanbul’da LAN playoff aşamasından oluşan bir espor turnuvasıdır. Turnuva; rekabetçi dürüstlüğü, eşit şartları ve oyuncu güvenliğini esas alır. IstanbuLAN 2026, Açık Eleme'ye sahip **Tier 2 Valve Regional Standings (VRS)** ranked **Counter-Strike 2** turnuvasıdır. Turnuvaya katılan tüm takımlar, oyuncular ve koçlar bu dokümandaki kuralları okumuş, anlamış ve eksiksiz şekilde kabul etmiş sayılır.

### **2. Organizasyon ve Yetki**
IstanbuLAN 2026, turnuva operatörü tarafından organize edilir ve etkinliğin tüm yayın, marka ve operasyon hakları organizasyona aittir. Turnuva yönetimi; format, maç takvimi, eşleşmeler, kural yorumları ve disiplin süreçleri dahil olmak üzere tüm konularda son kararı verme yetkisine sahiptir.
Bu kural setinde açıkça düzenlenmeyen durumlarda, organizasyon “rekabetçi bütünlük” ve “eşit muamele” ilkelerini baz alarak karar verir. Kararlar, açıkça belirtilmedikçe geri alınamaz ve tüm katılımcılar için bağlayıcıdır.

### **3. Katılım Koşulları ve Oyuncu Uygunluğu**
Turnuvaya katılmak isteyen her takım, kayıt sürecinde doğru ve güncel bilgiler sunmakla yükümlüdür. Her oyuncu, kendisine ait, Counter-Strike 2’ye erişimi olan ve aktif VAC veya resmi oyun yasağı bulunmayan bir Steam hesabı kullanmak zorundadır. Hesap paylaşımı ve başka bir oyuncunun hesabıyla maça çıkmak kesinlikle yasaktır; bu durum ağır ihlal sayılır ve takımın diskalifiyesi ile sonuçlanabilir.
Turnuva, temel olarak 16 yaş ve üzeri oyunculara açıktır. 18 yaşından küçük oyuncular için ülke mevzuatına bağlı olarak ebeveyn/vasî onayı gibi ek belgeler talep edilebilir. Gerekli belgeleri sağlayamayan oyuncular turnuvaya katılamaz; takımlar bu nedenle oluşabilecek eksikliklerden organizasyonu sorumlu tutamaz.

### **4. Takım Kadroları ve Roster Kuralları**
Her takım en fazla beş (5) oyuncu ve tercihen bir (1) koç ile turnuvaya kayıt yaptırabilir. Bu kişilerin dışındaki oyuncular turnuva boyunca resmi kadro olarak kabul edilmez ve herhangi bir maçta oynayamaz.

#### **4.1 Roster Lock ve Çekirdek Kadro**
LAN playoff aşamasının başlangıç tarihinden on dört (14) gün önce, turnuva için roster lock devreye girer. Bu tarihten sonra takımlar kadrolarında serbest değişiklik yapamaz. Roster lock sonrasında her takım, ilk kayıt ettiği beş oyuncudan en az üçünü kadroda tutmak zorundadır. Bu “3/5 çekirdek” kuralı, hem çevrimiçi elemelerde kazanılan hakların korunması hem de VRS uyumluluğu açısından zorunludur.

#### **4.2 Stand-in ve Acil Değişiklikler**
Zorunlu hallerde, örneğin sağlık sorunları, seyahat engeli veya benzeri makul ve belgelenebilir durumlarda, takım çekirdekteki üç oyuncusunu korumak şartıyla kalan iki oyuncuyu değiştirebilir. Bu değişiklikler yalnızca turnuva yönetiminin önceden bilgilendirilmesi ve yazılı onayı ile geçerlidir. Gerek görüldüğünde rapor, seyahat belgesi veya benzeri kanıtlayıcı evraklar talep edilebilir.

Koçlar, takımın hazırlığından ve taktik planlamasından sorumludur; canlı roundlar oynanırken oyuncularla sesli iletişim kurmaları yasaktır. Teknik molalar ve admin tarafından verilen duraklatmalar sırasında da koçların oyun içi durum, strateji veya round hakkında yönlendirme yapması yasaktır. Koçlar yalnızca taktik molalar ve devre aralarında oyuncularla iletişim kurabilir.

### **5. Kayıt Süreci**
Açık elemeler için kayıtlar, organizasyonun duyurduğu resmi platformlar üzerinden alınır ve başvurular “first-come, first-serve” prensibine göre sıralanır. Kayıt sırasında takım adı, oyuncu bilgileri, kaptan/temsilci iletişim kanalları ve varsa fatura/şirket bilgileri eksiksiz şekilde doldurulmalıdır. Yanlış veya yanıltıcı bilgi veren takımlar, organizasyon tarafından tek taraflı olarak turnuvadan çıkarılabilir.

Kayıt ücreti takım başına (5 oyuncu ve isteğe bağlı 1 koç) **€500 (+VAT)** olarak belirlenmiştir. Takımlar kayıt formunu doldurduktan sonra kendilerine ulaşılacak ve ödeme yöntemi teyit edilecektir. Takımın turnuvadaki yeri ancak ödeme başarıyla tamamlandığında kesinleşir. Son ödeme tarihine kadar ücretini ödemeyen takımlar, sıradaki yedek takımlarla değiştirilebilir. Ücret iade şartları, kayıt sayfasında ayrıca belirtilir; takımın kendi tercihiyle turnuvadan çekilmesi durumunda organizasyon iade yapmak zorunda değildir.

### **6. Turnuva Formatı**

#### **6.1 Açık Elemeler – Online (FACEIT)**
IstanbuLAN 2026 açık elemeleri, 3–4 Şubat 2026 tarihlerinde, FACEIT platformu üzerinden çevrimiçi olarak gerçekleştirilir. Maksimum altmış dört (64) takımın katılabildiği bu aşama, double elimination yapısına sahip ve maçların BO1 formatında oynandığı bir eleme turnuvası şeklindedir.

* 3 Şubat – Açık Eleme Gün 1

Açık elemenin ilk gününde, toplam altmış dört (64) takım on altışar (16) takımdan oluşan dört ayrı double elimination bracket’ına ayrılır. Tüm bracket’larda maçlar BO1 formatında oynanır. Gün boyunca Upper Bracket’ta Round 1 ve Quarter Final, Lower Bracket’ta ise Round 1, Round 2 ve Round 3 karşılaşmaları tamamlanır. Her bracket’ta yer alan on altı (16) takımdan on (10) tanesi bu aşamada elenir ve her bracket’ta altı (6) takım bir sonraki güne kalır.

* 4 Şubat – Açık Eleme Gün 2

Açık elemenin ikinci gününde, bir önceki günden kalan takımlar aynı bracket yapısı içinde mücadeleye devam eder. Upper Bracket tarafında Semi Final ve Final karşılaşmaları, Lower Bracket tarafında ise Round 4 ve Round 5 maçları oynanır. Günün sonunda her bracket’ta kalan altı (6) takımdan üç (3) tanesi elenir; geriye kalan üç (3) takım ise toplamda on iki (12) takımlık bir havuz oluşturarak, seeding sıralamasına göre LAN playoff aşamasına katılım hakkı kazanır.

#### **6.2 LAN Playoff – İstanbul**
IstanbuLAN 2026 Playoff’ları, 12-14 Şubat 2026 tarihlerinde, Haliç Kongre Merkezi’nde oynanır. Playoff’un ilk günü olan 12-13 Şubat 2026’da, maçlar seyircisiz LAN alanda oynanırken, 14 Şubat 2026 günü oynanacak Büyük Final, seyircili sahnede oynanır.

* 12 Şubat – Playoff Gün 1

Playoff aşamasında toplam on altı (16) takım yer alır. Bunların ilk dördü, kayıtlı takımlar arasından en yüksek Valve Regional Standings (VRS) derecesine sahip dört takım olup Seed #1–#4 olarak yerleştirilir. Açık eleme bracket’larındaki Upper Bracket Final karşılaşmalarını kazanan takımlar Seed #5–#8, aynı finalleri kaybeden takımlar Seed #9–#12, Lower Bracket Round 5’i kazanan takımlar ise Seed #13–#16 olarak sıralanır.
Tekli eleme (single elimination) BO3 formatındaki playoff bracket’ında ilk tur eşleşmeleri şu şekilde oynanır:

| Maç # | Takım A | Takım B |
| :---: | :---: | :---: |
| Maç 1 | Seed #1 | Seed #16 |
| Maç 2 | Seed #8 | Seed #9 |
| Maç 3 | Seed #5 | Seed #12 |
| Maç 4 | Seed #4 | Seed #13 |
| Maç 5 | Seed #3 | Seed #14 |
| Maç 6 | Seed #6 | Seed #11 |
| Maç 7 | Seed #7 | Seed #10 |
| Maç 8 | Seed #2 | Seed #15 |

Birinci tur maçlarının tamamı Playoff Gün 1’de oynanır ve gün sonunda sekiz (8) takım elenir, sekiz (8) takım bir üst tura yükselir.

* 13 Şubat – Playoff Gün 2

Playoffların ikinci gününde, bir önceki turdan yükselen sekiz (8) takım çeyrek final karşılaşmalarında birbirleriyle BO3 formatında mücadele eder. Eşleşmeler bir önceki turdan gelen bracket akışına göre belirlenir. Çeyrek Finallerin tamamlanmasıyla sekiz takımdan dört (4) tanesi elenir; kalan dört (4) takım Yarı Finale yükselir.

* 14 Şubat – Playoff Gün 3 (Büyük Final)

Playoffların üçüncü ve son gününde, Yarı Final ve Büyük Final maçları oynanır. Yarı finaller BO3 formatında gerçekleştirilir ve kazanan iki takım büyük finale yükselir. Büyük Final, BO3 olarak oynanır ve kazanan takım IstanbuLAN 2026 şampiyonu ilan edilir. Büyük Final’in kaybedeni ikinci sıra, yarı final kaybedenleri ise 3.-4. Olarak turnuvayı tamamlar.

### **7. LAN Maç Takvimi ve Günlük Akış**
Aşağıdaki saatler, Türkiye saati (TRT, UTC+3) üzerinden planlanmıştır ve operasyonel sebeplerle küçük oynamalar yapılabilse de, temel çerçeve olarak kabul edilir.

#### **7.1 12 Şubat 2026 – Playoff Günü 1 (RO16)**
Turnuvanın ilk LAN günü RO16 karşılaşmalarına ayrılmıştır. Takımların turnuva başlangıç saatinden 2 saat önce arenaya giriş yapmış ve kayıt/ad check-in süreçlerini tamamlamış olması beklenir.

* 10:30 – 11:00

Oyuncu alanlarında kurulum ve son hazırlıklar yapılır.

* 11:00 – 13:00

İlk set RO16 maçları oynanır (Maç #1 ve Maç #2). Bu maçlar eşzamanlı olarak oynanır ve yayınlanır.

* 13:00 – 13:30

İkinci set için kurulum ve hazırlık süreci.

* 13:30 – 15:30

İkinci set RO16 maçları (Maç #3 ve Maç #4). Bu maçlar eşzamanlı olarak oynanır ve yayınlanır.

* 15:30 – 16:00

Üçüncü set için kurulum.

* 16:00 – 18:00

Üçüncü set RO16 maçları (Maç #5 ve Maç #6). Bu maçlar eşzamanlı olarak oynanır ve yayınlanır.

* 18:00 – 18:30

Son set kurulum süreci.

* 18:30 – 20:30

Son set RO16 maçları (Maç #7 ve Maç #8). Bu maçlar eşzamanlı olarak oynanır ve yayınlanır.

Günün sonunda sekiz (8) takım çeyrek finale yükselmiş, sekiz (8) takım ise turnuvaya veda etmiş olur. Bracket, gün içerisinde ve sonunda düzenli aralıklarla güncellenir.

#### **7.2 13 Şubat 2026 – Playoff Günü 2 (Çeyrek Finaller)**
İkinci LAN gününde dört çeyrek final serisi oynanır. Her seri BO3 formatındadır ve tek tek sahneye taşınarak sürdürülür.

* 10:30 – 11:00

İlk maç için sahne ve oyuncu kurulumu.

* 11:00 – 13:00

Çeyrek Final Maç #1.

* 13:00 – 13:30

İkinci maç için kurulum.

* 13:30 – 15:30

Çeyrek Final Maç #2.

* 15:30 – 16:00

Üçüncü maç için kurulum.

* 16:00 – 18:00

Çeyrek Final Maç #3.

* 18:00 – 18:30

Dördüncü maç için kurulum.

*18:30 – 20:30

Çeyrek Final Maç #4.

Günün sonunda yarı finale yükselecek dört takım belirlenir; takımların ertesi günün maç saatleri kendilerine bildirilir.

#### **7.3 14 Şubat 2026 – Büyük Final Günü (Yarı Finaller ve Final)**
Üçüncü LAN günü, seyircili büyük final günüdür. Yarı finaller ve Final BO3 formatında oynanır.

* 12:00 – 12:30

Kapı açılışı ve seyirci girişleri.

* 13:00 – 13:30

Oyuncu kurulumu ve sahne hazırlıkları.

* 13:30 – 14:30

Açılış sunumu, pre-show ve sahne şovu.

* 14:30 – 16:30

Yarı Final Match #1.

* 16:30 – 17:00

İkinci yarı final öncesi kurulum.

* 17:00 – 17:30

Sahne şovu.

* 17:30 – 19:30

Yarı Final Match #2.

* 19:30 – 20:00

Büyük final öncesi kurulum.

* 20:00 – 20:30

Sahnede final öncesi kısa gösterimler ve takım tanıtımları.

* 20:30 – 22:30

Büyük Final. Finalin ardından kupa töreni ve kapanış gerçekleştirilir.


### **8. Maç Ayarları ve Harita Havuzu**
Tüm karşılaşmalar, organizasyonun sağladığı sunucular üzerinde, Counter-Strike 2’nin güncel sürümü ile oynanır. Maç ayarları rekabetçi standarda uygun olarak şu şekildedir:

* Format: MR12 – 13 round kazanan haritayı kazanır.
* Round süresi: 1 dakika 55 saniye.
* Freeze time: 20 saniye.
* Buy time: 20 saniye.
* Bomba süresi: 40 saniye.
* Başlangıç parası: 800$.

Bir harita 12–12 biterse, uzatma MR3 formatında ve 10.000$ başlangıç parası ile oynanır ve gerekirse birden fazla uzatma devresi oynanabilir.

Harita havuzu, resmi Active Duty havuzundan oluşur:

1. Inferno
2. Mirage
3. Nuke
4. Ancient
5. Anubis
6. Dust2
7. Train

Harita vetosu ve taraf seçimi, eşlemede üstte bulunan (Higher Seed) öncelikli olacak şekilde BO1 ve BO3 seriler için uygulanır.

### **9. Check-in, Punctuality ve No-Show**
Açık eleme aşamasında takımlar, FACEIT’te belirtilen maç saatlerinde lobide hazır olmakla yükümlüdür. Platformun verdiği makul gecikme süresinin aşılması durumunda rakip takıma hükmen galibiyet verilebilir.
LAN aşamasında takımlar, ilk maçlarının oynanacağı günden önce organizasyonun belirlediği saatlerde arenaya gelmeli ve check-in işlemlerini tamamlamalıdır. Her oyuncunun kimlik kontrolü ve akreditasyonu bireysel olarak yapılabilir. Takımlar, ilk maçlarından en az iki (2) saat önce tüm oyuncuları ile arenada hazır olmalıdır.
Maç bazında, sunucuya zamanında bağlanmayan takımlar için adminler en fazla 10–15 dakikalık bir gecikme toleransı tanıyabilir. Bu sürenin aşılması halinde, ilgili harita veya seri hükmen kaybedilmiş sayılabilir. Maça hiç çıkmayan takımlar “no-show” olarak değerlendirilir ve rakip takım seri galibi ilan edilir.

### **10. Molalar, Teknik Sorunlar ve Round Geri Yükleme**
Her takımın, harita başına üç (3) adet taktik molası vardır; her molanın süresi 30 saniyedir. Overtime’a gidilmesi halinde takımlara bir (1) ek taktik mola hakkı tanınır. Taktik molalar oyun içi komutla çağrılır ve takımlar isterlerse molaları arka arkaya kullanabilir.
Teknik molalar; donanım arızası, bağlantı kesintisi veya sunucu taraflı sorunlar ortaya çıktığında kullanılabilir. Oyuncular böyle bir durumda derhal admini bilgilendirmek zorundadır. Teknik mola sırasında strateji konuşmak yasaktır; mola yalnızca problemi çözmek içindir.
Round restore yalnızca belirli koşullarda uygulanır. Genellikle freeze time sonrası ilk saniyeler içerisinde, hiçbir hasar verilmeden ve bomba kurulmadan yaşanan kesintilerde round yeniden başlatılabilir. Aksi halde, kopan oyuncu geri bağlanabildiğinde oyun kaldığı yerden devam eder. Sunucu çökmesi veya tüm oyuncuların aynı anda bağlantı kaybetmesi gibi daha ciddi durumlarda, mümkün olduğunca CS2’nin match restore araçları kullanılarak son tamamlanan round skoruna dönülür.

### **11. Oyuncu Ekipmanları ve Kurulum**
LAN aşamasında, turnuva organizasyonu tüm takımlar için oyun bilgisayarları, monitörler, ses çözümleri ve çalışma alanları sağlar. Oyuncular, kendi mouse, klavye, mousepad ve kulak içi kulaklıklarını getirebilirler, ancak getirilen ekipmanların organizasyonun güvenlik ve uyumluluk kriterlerini karşılaması beklenecektir.
Maçlardan önce takımlara kısa kurulum süreleri tanınır. Bu sürelerde Windows ve oyun içi ayarlar yapılabilir, kişisel config dosyaları çalıştırılabilir ve ses/görüntü testleri tamamlanabilir. Maç başladıktan sonra “ayarım yanlıştı” gerekçesiyle oyun durdurulamaz ve round tekrar talep edilemez.
Oyuncuların saha içerisinde telefon, akıllı saat veya dışarıyla iletişim kurmalarına imkân veren herhangi bir cihaz bulundurmaları yasaktır. Takımlar yalnızca in-game voice veya TeamSpeak gibi üçüncü parti araçları kullanmalıdır.

### **12. Rekabetçi Bütünlük, Yasaklı Davranışlar ve Yaptırımlar**
Her türlü hile, üçüncü parti cheat yazılımı, yasak macro/script kullanımı ve donanım manipülasyonu kesinlikle yasaktır. Böyle bir ihlal tespit edildiğinde, ilgili oyuncu ve/veya takım derhal turnuvadan diskalifiye edilir ve gelecekteki etkinliklere katılımı engellenebilir.
Oyun içi bug ve exploit’lerin kullanımı da ağır ihlal sayılır. Map tasarımının öngörmediği noktalara çıkmak, duvar içi görüş sağlamak, model/hitbox hatalarını bilinçli olarak kullanmak veya oyun motorunu manipüle eden hareketler bunlara dahildir. Tereddüt edilen her pozisyon için maç öncesinde veya sırasında admin görüşü alınmalıdır.

Oyuncular yalnızca rekabetçi oyunda izin verilen config ayarlarını ve bind’leri kullanabilir. Jump-throw bind, satın alma bind’leri ve standart alias komutları serbesttir. Recoil scriptleri, rapid-fire makrolar veya oyunda haksız avantaj sağlayan her türlü script ve donanım makrosu yasaktır. Yasaklı komutlar içeren config dosyalarının kullanılması veya bulundurulması yaptırıma tabi olabilir.

Dışarıdan bilgi alma (ghosting), maç sonucunu etkileyecek biçimde rakip takımla anlaşma (match-fixing) veya herhangi bir bahis platformu üzerinden kendi maçına bahis oynama kesinlikle yasaktır ve gerektiğinde ilgili üçüncü taraf kurumlara rapor edilebilir.
Hakaret, ayrımcı söylem, tehdit, kasıtlı griefing, ekipman fırlatma gibi sportmenliğe aykırı davranışlar; uyarı, round cezası, harita kaybı veya diskalifiye gibi yaptırımlarla sonuçlanabilir. Yaptırımın seviyesi, ihlalin ciddiyetine ve tekrar durumuna göre turnuva yönetimi tarafından belirlenir. LAN alanında, maçlar sırasında alkol veya benzeri maddelerin kullanımı yasaktır. Oyuncuların ve takım yetkililerinin genel ahlaka aykırı, saldırgan veya uygunsuz kıyafetler giymesi kabul edilmez. Bu tür durumlar uyarı veya daha ağır yaptırımlarla sonuçlanabilir.

Oyuncular, maç sırasında Steam durumlarını çevrimdışı (offline) tutmakla yükümlüdür. Oyun içi yazılı sohbet (all-chat), yalnızca gerekli ve sportmenlik çerçevesinde iletişimle (ör. “gg” veya teknik mola talebi) sınırlı olmalıdır. Gereksiz, provoke edici veya dikkat dağıtıcı mesajlaşmalar sportmenliğe aykırı davranış olarak değerlendirilebilir.

### **13. Ödül Havuzu ve Ödeme**
IstanbuLAN 2026’nın ödül havuzu şu şekildedir:

* 1. Takım: 12.500 USD
* 2. Takım: 6.250 USD
* 3. Takım: 3.125 USD
* 4. Takım: 3.125 USD

Ödüller, yerel mevzuata uygun şekilde, ilan edilen süre içinde banka havalesi veya fatura karşılığı ödenir. Ödül tutarlarının oyuncular ve koç arasında nasıl paylaşılacağı, ilgili takımın kendi iç anlaşmasına bağlıdır; organizasyon yalnızca takımın belirlediği resmî ödeme bilgisine göre işlem yapar ve iç paylaşım anlaşmazlıklarından sorumlu tutulamaz.

### **14. İptal, Erteleme ve Mücbir Sebepler**
Turnuvanın tamamının veya bir bölümünün doğal afet, geniş çaplı teknik arıza, güvenlik tehdidi, sağlık krizi veya benzeri mücbir sebeplerle ertelenmesi veya iptal edilmesi gerekebilir. Bu durumda organizasyon, mümkün olan en kısa sürede resmi kanallar üzerinden bilgilendirme yapar ve kayıt/ödeme konularında makul bir çözüm üretmeye çalışır.

Oyuncular ve takımlar, etkinlik alanındaki kişisel eşyalarından kendileri sorumludur. Organizasyon, kaybolan veya çalınan eşyalardan sorumlu tutulamaz. Etkinlik alanına veya ekipmanlara verilen zararlar ilgili takımın sorumluluğunda olup, gerekli görüldüğünde tazmin talep edilebilir.

Takımların yolculuk, konaklama ve kişisel masrafları tamamen kendilerine aittir. Turnuva iptal veya ertelense dahi, organizasyon bu masrafları karşılamakla yükümlü değildir.

### **15. Medya ve Yayın Hakları**
Turnuvaya katılan tüm oyuncular ve takımlar, isimlerinin, görüntülerinin ve oyun içi performanslarının etkinliğin tanıtımı ve arşivlenmesi amacıyla kullanılmasını kabul eder. Tüm yayın hakları organizasyona aittir; takımlar, organizasyonun açık izni olmadan karşılaşmalarını kendi kanallarında canlı yayınlayamaz veya yeniden yayınlayamaz.

### **16. Kuralların Yorumu ve Son Hükümler**
Bu doküman, IstanbuLAN 2026’nın resmî kural setini oluşturur. Burada açıkça düzenlenmemiş bir durum ortaya çıktığında, turnuva yönetimi Valve’in genel rekabet ilkelerini, benzer turnuva örneklerini ve adil oyun anlayışını dikkate alarak karar vermeye yetkilidir. Yönetimin verdiği kararlar nihai ve bağlayıcıdır.

Kurallara aykırı bir durum, exploit kullanımı veya teknik ihlal şüphesi oluşması halinde, ilgili takım durumu gecikmeden maç sırasında veya en geç ilgili haritanın bitiminde adminlere bildirmekle yükümlüdür. Maç tamamlandıktan sonra yapılan ve maç sırasında açıkça fark edilebilecek ihlallere ilişkin itirazlar dikkate alınmayabilir. Turnuva yönetiminin bu konudaki kararı nihaidir.

Turnuvaya kayıt olan her takım ve oyuncu, bu kural setini tamamen okuduğunu, anladığını ve eksiksiz şekilde kabul ettiğini beyan eder. Kural seti, turnuva başlamadan önce zorunlu hallerde güncellenebilir; böyle bir güncelleme yapıldığında yeni versiyon tüm katılımcılara duyurulur.

IstanbuLAN 2026’ya hoş geldiniz. Tüm takımlara başarılar ve keyifli maçlar dileriz.
